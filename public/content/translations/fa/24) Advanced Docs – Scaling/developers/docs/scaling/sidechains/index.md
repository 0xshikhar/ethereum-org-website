---
title: زنجیره‌های جانبی
description: مقدمه‌ای بر زنجیره‌های جانبی که در حال حاضر به‌عنوان راه‌حل مقیاس‌پذیری توسط جامعه اتریوم استفاده می‌شود.
lang: fa
sidebarDepth: 3
---

زنجیره جانبی، یک بلاک‌چین جداگانه است که مستقل از اتریوم اجرا می‌شود و توسط یک پل دو طرفه به شبکه اصلی اتریوم متصل می شود. زنجیره های جانبی می‌توانند پارامترهای بلوک و [الگوریتم های اجماع](/developers/docs/consensus-mechanisms/) جداگانه‌ای از اتریوم داشته باشند که اغلب برای پردازش کارآمد تراکنش ها طراحی شده اند. با این حال، استفاده از زنجیره جانبی شامل معایبی نیز می‌باشد، زیرا آنها ویژگی‌های امنیتی اتریوم را به ارث نمی‌برند. برخلاف [راه حل های مقیاس بندی لایه 2](/layer-2/)، زنجیره های جانبی تغییرات حالت و داده‌های تراکنش را به شبکه اصلی اتریوم ارسال نمی‌کنند.

همچنین زنجیره‌های جانبی برخی از معیارهای عدم تمرکز یا امنیت را قربانی دستیابی به توان عملیاتی و تعداد داده‌های ورودی بالا می‌کنند ([مثلت مقیاس‌پذیری](https://vitalik.eth.limo/general/2021/05/23/scaling.html)). برخلاف آن، اتریوم متعهد است بدون به خطر انداختن تمرکززدایی و امنیت، همانطور که در [بیانیه چشم انداز](/roadmap/vision/) برای ارتقاء مشخص شده است، مقیاس‌پذیری کند.

## زنجیره‌های جانبی چگونه عمل می‌کنند؟ {#how-do-sidechains-work}

زنجیره‌های جانبی، بلاک‌چین‌های مستقلی با داده‌های تاریخی، نقشه راه توسعه و ملاحظات طراحی متفاوت هستند. در حالی که یک زنجیره جانبی ممکن است شباهت‌هایی سطحی با اتریوم داشته باشد، چندین ویژگی متمایز دارد.

### الگوریتم های اجماع {#consensus-algorithms}

یکی از ویژگی‌هایی که ‌زنجیره‌های جانبی را منحصر به فرد می‌کند (یعنی متفاوت از اتریوم)، الگوریتم اجماع مورد استفاده در آن است. زنجیره‌های جانبی برای اجماع به اتریوم متکی نیستند و می‌توانند پروتکل‌های اجماع جایگزینی را که مطابق با نیازهایشان باشد، انتخاب کنند. برخی نمونه‌ها از الگوریتم‌های اجماع مورد استفاده در زنجیره‌های جانبی عبارتند از:

- [اثبات صلاحیت (PoA)](/developers/docs/consensus-mechanisms/poa/)
- [اثبات سهام واگذار شده](https://en.bitcoin.it/wiki/Delegated_proof_of_stake)
- [تحمل خطای بیزانسی](https://decrypt.co/resources/byzantine-fault-tolerance-what-is-it-explained).

مانند اتریوم، زنجیره‌های جانبی دارای گره‌های اعتبارسنج هستند که تراکنش‌ها را تائید و پردازش می‌کنند، بلوک‌ها را تولید می‌کنند و حالت بلاک‌چین را ذخیره می‌کنند. اعتبارسنج‌ها همچنین مسئول حفظ اجماع در سراسر شبکه و ایمن‌سازی آن در برابر حملات مخرب هستند.

#### پارامترهای بلوک {#block-parameters}

اتریوم محدودیت‌هایی را برای [زمان بلوک‌ها](/developers/docs/blocks/#block-time) (یعنی مدت زمانی که تولید بلوک‌های جدید طول می‌کشد) و [اندازه بلوک‌ها](/developers/docs/blocks/#block-size) (یعنی مقدار داده‌های موجود در هر بلوک، بر حسب گاز) تعیین می‌کند. اما برخلاف آن، زنجیره‌های جانبی اغلب پارامترهای مختلفی مانند زمان بلوک‌های سریع‌تر و محدودیت‌های گاز بیشتر را برای دستیابی به توان عملیاتی بالا، تراکنش‌های سریع و کارمزدهای پایین اتخاذ می‌کنند.

در حالی که این امر دارای مزایای مفیدی است، پیامدهای مهمی برای تمرکز زدایی و امنیت شبکه دارد. پارامترهای بلوک، مانند زمان کم برای ایجاد بلوک و اندازه بلوک‌های بزرگ، دشواری اجرای یک گره کامل را افزایش می‌دهند و چند "ابرگره" مسئول حفظ زنجیره می‌شوند. در چنین سناریویی، احتمال تبانی اعتبارسنج‌ها یا تصاحب مخرب زنجیره، افزایش می‌یابد.

برای اینکه بلاک‌چین‌ها بدون آسیب رساندن به تمرکز زدایی، مقیاس‌پذیر شوند، اجرای یک گره باید برای همه آزاد باشد – نه اینکه تنها نهادهایی با سخت‌افزار تخصصی بتوانند آن را اجرا کنند. به همین دلیل تلاش‌هایی در حال انجام است تا اطمینان حاصل شود که همه می‌توانند [یک گره کامل](/developers/docs/nodes-and-clients/#why-should-i-run-an-ethereum-node) را در شبکه اتریوم اجرا کنند.

### سازگاری با EVM {#evm-compatibility}

برخی از زنجیره‌های جانبی با EVM سازگار هستند و می‌توانند قراردادهای توسعه‌یافته برای [ماشین مجازی اتریوم (EVM)](/developers/docs/evm/) را اجرا کنند. زنجیره‌های جانبی سازگار با EVM، از قراردادهای هوشمند [نوشته شده با زبان برنامه نویسی Solidity](/developers/docs/smart-contracts/languages/) و همچنین سایر زبان‌های قرارداد هوشمند سازگار با EVM پشتیبانی می‌کنند، به این معنی که قراردادهای هوشمند نوشته شده برای شبکه اصلی اتریوم، روی زنجیره‌های جانبی سازگار با EVM نیز کار می‌کنند.

این به معنی آن است که اگر می‌خواهید از [برنامه غیرمتمرکزdapp](/developers/docs/dapps/) خود در یک زنجیره جانبی استفاده کنید، فقط باید [قرارداد هوشمند](/developers/docs/smart-contracts/) خود را در این زنجیره جانبی مستقر کنید. این ظاهر و حس مشابه شبکه اصلی اتریوم را دارد و درست مانند آن عمل می‌کند - شما قراردادها را با زبان Solidity می نویسید و از طریق RPC زنجیره‌های جانبی، با زنجیره تعامل می‌کنید.

از آنجایی که زنجیره های جانبی با EVM سازگار هستند، به عنوان یک [راه حل مقیاس پذیر](/developers/docs/scaling/) مفید برای برنامه‌های غیرمتمرکز بومی اتریوم در نظر گرفته می‌شوند. با استقرار برنامه شما روی یک زنجیره جانبی، کاربران می‌توانند از هزینه‌های کمتر گاز و تراکنش‌های سریع‌تر لذت ببرند، به خصوص اگر شبکه اصلی اتریوم شلوغ باشد.

با این حال، همانطور که قبلا توضیح داده شد، استفاده از یک زنجیره جانبی شامل محدودیت‌های قابل توجهی می‌باشد. هر زنجیره جانبی مسئول امنیت خود است و ویژگی‌های امنیتی اتریوم را به ارث نمی‌برد. این احتمال رفتار مخرب را افزایش می‌دهد که می‌تواند بر کاربران شما تائیر بگذارد یا سرمایه آنها را در معرض خطر قرار دهد.

### انتقال دارایی {#asset-movement}

برای اینکه یک بلاک‌چین جداگانه به یک زنجیره جانبی برای شبکه اصلی اتریوم تبدیل شود، به توانایی انتقال آسان دارایی‌ها از و به شبکه اتریوم نیاز دارد. این قابلیت سازگاری دوجانبه با اتریوم، با استفاده از یک پل بلاک‌چین به دست می‌آید. [پل‌ها](/bridges/) از قراردادهای هوشمند مستقر در شبکه اصلی اتریوم و یک زنجیره جانبی یا زنجیره جانبی برای کنترل پل زدن وجوه بین آنها استفاده می‌کنند.

در حالی که پل‌ها به کاربران کمک می‌کنند وجوه بین اتریوم و زنجیره جانبی را جابجا کنند، دارایی‌ها به صورت فیزیکی در دو زنجیره جابجا نمی‌شوند. در عوض، مکانیزم‌هایی که معمولاً شامل ضرب کردن و سوزاندن هستند برای انتقال ارزش در زنجیره‌ها استفاده می‌شوند. اطلاعات بیشتر در مورد [نحوه عملکرد پل‌ها](/developers/docs/bridges/#how-do-bridges-work).

## مزایا و معایب زنجیره‌های جانبی {#pros-and-cons-of-sidechains}

| نقاط مثبت                                                                                                                                            | نقاط ضعف                                                                                                                                                |
| ---------------------------------------------------------------------------------------------------------------------------------------------------- | ------------------------------------------------------------------------------------------------------------------------------------------------------- |
| فناوری زیربنای زنجیره‌های جانبی به خوبی تثبیت شده و از تحقیقات گسترده و بهبود در طراحی بهره می‌برد.                                                  | زنجیره های جانبی برخی از معیارهای عدم تمرکز و عدم نیاز به اعتماد را در ازای مقیاس پذیری معاوضه می کنند.                                                 |
| زنجیره های جانبی از محاسبات عمومی پشتیبانی می کنند و سازگاری با EVM را ارائه می دهند (آنها می توانند برنامه‌های غیرمتمرکز بومی اتریوم را اجرا کنند). | زنجیره جانبی از یک مکانیزم اجماع جداگانه استفاده می‌کند و از تضمین‌های امنیتی اتریوم بهره نمی‌برد.                                                      |
| زنجیره‌های جانبی از مدل‌های اجماع متفاوت برای پردازش کارآمد تراکنش‌ها و کاهش هزینه تراکنش برای کاربران استفاده می‌کنند.                              | زنجیره‌های جانبی به مفروضات اعتماد بالاتری نیاز دارند (به عنوان مثال، این که چه حد نصابی از اعتبارسنج‌های زنجیره جانبی مخرب می‌توانند مرتکب تقلب شوند). |
| زنجیره‌های جانبی سازگار با EVM به برنامه‌های غیرمتمرکز یا dappها اجازه ‌می‌دهند اکوسیستم خود را گسترش دهند.                                          |                                                                                                                                                         |

### از زنجیره‌های جانبی استفاده نمایید {#use-sidechains}

پروژه‌های متعدد زنجیره‌های جانبی را پیاده‌سازی کرده اند که می‌توانید آنها را با dapp‌های خود ادغام کنید:

- [زنجیره پالیگان با سیستم اثبات سهام (PoS)](https://polygon.technology/solutions/polygon-pos)
- [Skale](https://skale.network/)
- [زنجیره Gnosis (xDai سابق)](https://www.gnosischain.com/)
- [شبکه‌ لوم (Loom)](https://loomx.io/)
- [Metis Andromeda](https://www.metis.io/)

## بیشتر بخوانید {#further-reading}

- [مقیاس‌پذیری اتریوم از طریق زنجیره‌های جانبی](https://medium.com/loom-network/dappchains-scaling-ethereum-dapps-through-sidechains-f99e51fff447) _ - منتشر شده در 8 فوریه 2018 توسط جورجیوس کنستانتوپولوس (Georgios Konstantopoulos)_

_آیا می‌خواهید در مورد منابع جامعه که به شما کمک کرده بدانید؟ این صفحه را ویرایش کنید و آن را اضافه کنید!_
